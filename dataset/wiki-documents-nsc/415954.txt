<doc id="415954" url="https://th.wikipedia.org/wiki?curid=415954" title="แอสไทม์โกส์บาย">แอสไทม์โกส์บาย แอสไทม์โกส์บาย () เป็นเพลงที่แต่งโดย แฮร์มัน ฮัพเฟลด์ นักแต่งเพลงชาวอเมริกันเชื้อสายเยอรมัน เพื่อประกอบละครบรอดเวย์เรื่อง Everybody's Welcome ในปี ค.ศ. 1931 เพลงนี้กลับมาได้รับความนิยมอีกครั้งในปี ค.ศ. 1942 เมื่อเป็นเพลงประกอบภาพยนตร์เรื่อง คาซาบลังกา ขับร้องโดยดูลีย์ วิลสัน บรรเลงเปียโนโดย เอลเลียต คาร์เพนเทอร์ ในภาพยนตร์เรื่องคาซาบลังกา เพลงนี้เป็นส่วนหนึ่งของความหลังของตัวละครเอก อิลซา (อิงกริด เบิร์กแมน) กับริก (ฮัมฟรีย์ โบการ์ต) ในฉากอิลซาตามหาริก ที่บาร์ของริก และขอให้แซม (ดูลีย์ วิลสัน) ร้องเพลงให้ฟัง อิลซาพูดว่า "Play it once, Sam, for old times' sake." เมื่อแซมนิ่งเฉยไม่ยอมเล่น (เพราะริกสั่งห้ามไว้) เธอจึงย้ำว่า "Play it, Sam. Play 'As Time Goes By'." บทพูดในฉากนี้เป็นฉากหนึ่งที่เป็นที่จดจำ โดยมักถูกนำไปอ้างอิงผิดๆ ว่า "Play it again, Sam" ในปี 2004 แอสไทม์โกส์บาย ได้รับการจัดอันดับโดยสถาบันภาพยนตร์อเมริกัน ติดอันดับสอง จาก 100 เพลงยอดเยี่ยมจากภาพยนตร์ในรอบ 100 ปี (AFI's 100 Years...100 Songs)</doc>
