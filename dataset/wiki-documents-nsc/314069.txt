<doc id="314069" url="https://th.wikipedia.org/wiki?curid=314069" title="ธงชาติอุรุกวัย">ธงชาติอุรุกวัย ธงชาติอุรุกวัย () มีลักษณะเป็นธงสี่เหลี่ยมผืนผ้ากว้าง 2 ส่วน ยาว 3 ส่วน ภายในแบ่งเป็นริ้วแนวนอนขนาดเท่ากัน 9 ริ้วสีขาวสลับน้ำเงิน (ริ้วสีขาว 5 ริ้ว สีน้ำเงิน 4 ริ้ว) ในพื้นที่สี่เหลี่ยมผืนผ้าสีขาวที่มุมธงบนด้านคันธงมีรูปดวงอาทิตย์แห่งเดือนพฤษภาคมเปล่งรัศมี 16 แฉก แฉกรัศมีแต่ละแฉกเรียงสลับกันระหว่างแฉกรูปสามเหลี่ยมและแฉกรูประลอกคลื่น เมื่อแรกกำหนดใช้ธงดังกล่าวนั้นในวันที่ 16 ธันวาคม ค.ศ. 1828 แถบริ้วในธงมีทั้งหมด 17 ริ้ว ต่อมาในวันที่ 11 กรกฎาคม ค.ศ. 1830 จึงได้มีการตรากฎหมายธงชาติขึ้นใหม่โดยลดแถบริ้วในธงชาติเหลือเพียง 9 ริ้ว ซึ่งแถบริ้วทั้ง 9 นี้ หมายถึงเขตการปกครองทั้ง 9 เขตของอุรุกวัยเมื่อแรกตั้งประเทศ ผู้ออกแบบธงชาติอุรุกวัยคือ ฮัวกิน ซัวเรซ (Joaquín Suárez)ธงประจำชาติ ธงประจำชาติ. ประเทศอุรุกวัยต่างจากประเทศอื่นที่มีธงประจำชาติถึง 3 แบบ ซึ่งเรียกรวมกันว่า "ธงแห่งมาตุภูมิ" (Banderas Patrias) ประกอบด้วย- ธงชาติ (Pabellón Nacional) มีลักษณะดังบรรยายไว้ข้างต้นแล้ว - ธงแห่งอาร์ตีกาส (Bandera de Artigas) เป็นธงที่สร้างขึ้นเพื่ออุทิศแก่โฮเซ เกร์วาซีโอ อาร์ตีกาส (José Gervasio Artigas) วีรบุรุษของประเทศชิลีซึ่งได้รับสมญานามว่า "บิดาแห่งเอกราชของชาวอุรุกวัย" - ธงแห่งเทรียนตาอีเทรสโอเรียนตาเลส (Bandera de los Treinta y Tres Orientales) หรือ ธงขบวนการชาวบูรพาทั้งสามสิบสาม ขบวนการดังกล่าวเป็นกองทัพปฏิวัติที่จัดตั้งขึ้นเพื่อต่อต้านอำนาจการปกครองของจักรวรรดิบราซิลในดินแดนอุรุกวัยเมื่อ ค.ศ. 1825 ธงทั้งสามธงนี้ได้กำหนดฐานะไว้ตามกฤษฎีกาที่ 18 แห่งเดือนกุมภาพันธ์ ค.ศ. 1952 ทั้งนี้ ธงชาติ (Pabellón Nacional) ถือเป็นธงประจำชาติโดยหลัก ส่วนอีกสองธงที่เหลือนั้นได้รับการยอมรับเป็นธงประจำชาติอย่างเป็นทางการด้วยเหตุผลทางประวัติศาสตร์ ทั้งสามธงนี้จะต้องชักชึ้นร่วมกันเหนืออาคารสถานที่ของทางราชการเสมอ</doc>
