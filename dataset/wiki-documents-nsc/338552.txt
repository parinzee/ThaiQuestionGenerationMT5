<doc id="338552" url="https://th.wikipedia.org/wiki?curid=338552" title="เพอร์ซีย์ แจ็กสัน">เพอร์ซีย์ แจ็กสัน เพอร์ซีย์ แจ็กสัน คือชุดนวนิยายแฟนตาซี ประพันธ์โดย ริก ไรออร์แดน ซึ่งเป็นเรื่องราวที่เกี่ยวข้องกับเด็กชายชื่อว่า เพอร์ซีย์ แจ็กสัน หนังสือในชุดเพอร์ซีย์ แจ็กสันและเหล่าเทพโอลิมเปียน ประกอบไปด้วยหนังสือจำนวน 5 เล่ม โดยหนังสือเล่มแรกในชุดนี้ คือ เพอร์ซีย์ แจ็กสัน กับสายฟ้าที่หายไป วางจำหน่ายในฉบับภาษาอังกฤษที่สหรัฐอเมริกาเมื่อ 28 มิถุนายน พ.ศ. 2548 และฉบับภาษาไทยในปี พ.ศ. 2553 โดยสำนักพิมพ์ Enter Books โครงเรื่องหลักของนวนิยายชุดนี้ เกี่ยวข้องกับตำนานเทพปกรณัมกรีกในวัฒนธรรมสมัยนิยมของยุคปัจจุบัน โดยวางฉากหลักของเรื่องที่นิวยอร์กซิตี้ ประเทศสหรัฐอเมริกาในยุคคริสต์ศตวรรษที่ 21 โดยเทพเจ้าโอลิมปัสทั้งหลายได้ย้ายเขาโอลิมปัสมาตั้ง ณ ใจกลางนครนิวยอร์กบนชั้นที่ 600 ของตึกเอ็มไพร์สเตต เพอร์ซีย์ แจ็กสันอาศัยอยู่กับมารดาและพ่อเลี้ยงในแฟลตแห่งหนึ่งในแมนฮัตตันและได้ค้นพบว่าตนเองมีเชื้อสายของเทพเจ้ากรีกอยู่ครึ่งหนึ่ง โดยมีบิดาเป็นโพไซดอน เทพแห่งมหาสมุทร เพอร์ซีย์ได้พบเพื่อนที่เป็นมนุษย์กึ่งเทพมากมาย เขาได้ร่วมผจญภัยกับแอนนาเบ็ธ เชส บุตรธิดาแห่งอาธีน่า เทพีแห่งสติปัญญาและโกรเวอร์ อันเดอร์วู้ด แซเทอร์ที่เป็นเพื่อนสนิทของเขา หนังสือเพอร์ซีย์ แจ็กสัน กับสายฟ้าที่หายไปได้ถูกสร้างเป็นภาพยนตร์ชื่อเดียวกัน เข้าฉายในปี พ.ศ. 2553 กำกับโดย คริส โคลัมบัสตัวละครหลักตัวละครหลัก. - เพอร์ซีย์ แจ็กสัน บุตรแห่งโพไซดอน เป็นตัวละครหลักของเรื่อง มีอาวุธประจำตัว คือ ปากกาลูกลื่น ซึ่งสามารถเปลี่ยนเป็นดาบริพไทด์ต้องคำสาป ชื่อ อนาคลัสมอส ได้ - โกรเวอร์ อันเดอร์วู้ด แซเทอร์ เพื่อนสนิทแพะของเพอร์ซีย์ อาวุธประจำตัว คือ ขลุ่ยต้นอ้อ มีถิ่นกำเนิด คือ ป่าไม้ในค่ายฮาล์ฟบลัด - แอนนาเบ็ธ เชส ธิดาแห่งอะธีนา เพื่อน (ต่อมากลายเป็นแฟนสาว) ของเพอร์ซีย์ มีความฉลาด หลักแหลมและมีทักษะในด้านสถาปัตยกรรมและการวางแผนกลยุทธ์ มีอาวุธประจำตัว คือ มีดสัมฤทธิ์วิเศษและหมวกทีมแยงกี้ส์ที่มีเวทมนตร์ล่องหน - ลุค แคสเอลลัน เป็นบุตรแห่งเฮอร์มีส ต่อมา เป็นผู้รับใช้โครนอสและตัวร้ายของเรื่อง - ธาเลีย เกรซ ธิดาแห่งซูส ปรากฏตัวครั้งแรกในหนังสือเล่มที่สอง เพอร์ซีย์ แจ็กสัน กับอาถรรพ์ทะเลปีศาจ ต่อมาได้ไปเข้าร่วมกับกลุ่มพรานแห่งอาร์ทิมิส ในหนังสือเล่มที่สาม เพอร์ซีย์ แจ็กสัน กับคำสาปแห่งไททัน ทำให้เธอกลายเป็นอมตะ - นิโค ดิแองเจโล บุตรแห่งเฮดีส ปรากฏตัวครั้งแรกในหนังสือเล่มที่สาม เพอร์ซีย์ แจ็กสัน กับคำสาปแห่งไททัน - ไทสัน ยักษ์ไซคลอปส์ บุตรแห่งเทพโพไซดอน และเป็นพี่น้องต่างแม่ของเพอร์ซีย์ - แคลรีส ลารู ธิดาแห่งแอรีส เทพเจ้าแห่งสงคราม - ราเชล อลิซาเบ็ธ แดร์ เด็กสาวมนุษย์ธรรมดา เป็นผู้ช่วยเหลือเพอร์ซีย์ ในเหตุการณ์สำคัญต่าง ๆ ต่อมาได้กลายเป็นผู้พยากรณ์แห่งเดลฟี - ไครอน เซนทอร์อมตะซึ่งเป็นครูฝึกสอนเหล่าวีรบุรุษในค่ายฮาล์ฟบลัด และเป็นผู้อำนวยการฝ่ายกิจกรรมของค่าย อาวุธประจำกาย คือ ธนูและลูกธนู - อาร์เทมิส เทพีแห่งดวงจันทร์และการล่าสัตว์ เป็นฝาแฝดกับอะพอลโล - อพอลโล เทพพระเจ้าแห่งแสงสว่าง การดนตรี และการแพทย์ เป็นฝาแฝดกับอาร์เทมีส - คุณดี. (ไดโอนีซุส) เป็นโอรสของซุส เทพพระเจ้าแห่งไวน์และงานเลี้ยง เป็นผู้อำนวยการค่ายฮาล์ฟบลัด - ซุส เทพเจ้าแห่งท้องฟ้า ชื่อโรมันคือจูปิเตอร์ - โพไซดอน เทพพระเจ้าแห่งทะเลและมหาสมุทร ชื่อโรมันคือเนปจูน - เฮดีส เจ้าแห่งโลกใต้พิภพ</doc>
