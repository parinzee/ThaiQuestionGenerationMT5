<doc id="852231" url="https://th.wikipedia.org/wiki?curid=852231" title="แม่น้ำบีคลี่">แม่น้ำบีคลี่ แม่น้ำบีคลี่ เป็นแม่น้ำสายหนึ่งในจังหวัดกาญจนบุรี ที่ไหลไปรวมกันกับแม่น้ำอีกสองสาย คือ แม่น้ำซองกาเรีย และแม่น้ำรันตี ณ จุดที่เรียกว่า "สามสบ" หรือ "สามประสบ" ที่อำเภอสังขละบุรี บริเวณสะพานมอญ และวัดวังก์วิเวการาม แม่น้ำบีคลี่เป็นแม่น้ำที่ท่วมไหลลึกเข้าไปถึงต้นน้ำ เป็นแหล่งอาศัยที่สำคัญของสัตว์น้ำอันเป็นทรัพยากรที่สำคัญจำนวนมาก เป็นแหล่งอาศัยและแพร่กระจายพันธุ์ของพันธุ์ปลาขนาดใหญ่ เช่น ปลาเค้าดำ, ปลายี่สก, ปลากา, ปลาตะเพียน และปลาเวียน เป็นต้น โดยปลาเหล่านี้จะมีพฤติกรรมการวางไข่ในช่วงเดือนพฤษภาคมถึงตุลาคม อันเป็นช่วงฤดูฝน ในบริเวณที่เป็นต้นน้ำจำนวนมาก อีกทั้งยังไหลผ่านชุมชนและหมู่บ้านของชาวกะเหรี่ยงอีกหลายแห่ง ปัจจุบัน เป็นหนึ่งในสถานที่ท่องเที่ยวของจังหวัดกาญจนบุรีร่วมกับแม่น้ำซองกาเรีย และแม่น้ำรันตี</doc>
