<doc id="537302" url="https://th.wikipedia.org/wiki?curid=537302" title="อาชญากลปล้นโลก">อาชญากลปล้นโลก อาชญากลปล้นโลก () เป็นภาพยนตร์แนวระทึกขวัญ/จารกรรม กำกับโดย หลุยส์ เลเทอเรียร์ นำแสดงโดย เจสซี ไอเซนเบิร์ก, มาร์ค รัฟฟาโล, มอร์แกน ฟรีแมน และไมเคิล เคน เข้าฉายในประเทศไทย วันที่ 30 พฤษภาคม พ.ศ. 2556เรื่องย่อ เรื่องย่อ. นักมายากลผู้มีความสามารถสี่คนได้แก่ แดเนียล แอตลาส, แจ็ค ไวลเดอร์, เมอร์ริต แมคคินนีย์และเฮนลี รีฟส์ ถูกเรียกตัวมาพบกันโดยบุคคลลึกลับ หนึ่งปีต่อมาพวกเขาออกแสดงที่ลาสเวกัสในชื่อ "จตุรอาชา" (The Four Horsemen) โดยมีผู้สนับสนุนคือ อาร์เธอร์ เทสส์เลอร์ เจ้าของธุรกิจประกันภัย ในการแสดงครั้งแรกพวกเขาประกาศว่าจะขโมยเงินจากธนาคารในปารีส และส่งผู้ชมชื่อเอเตียน ฟอร์ซีเยร์ไปที่ปารีสด้วยเครื่องย้ายมวลสาร (teleporter) เมื่อเข้ามาอยู่ในห้องนิรภัยของธนาคารปารีส ฟอร์ซีเยร์ได้ส่งเงินกลับมาผ่านช่องระบายอากาศให้ผู้ชมในลาสเวกัส หลังพบว่าเงินดังกล่าวหายไปจากห้องนิรภัยที่ธนาคารปารีสจริง ๆ เจ้าหน้าที่ FBI นำโดยดีแลน โรดส์ร่วมกับเจ้าหน้าที่ตำรวจสากล อัลมา เดรย์ จึงเข้ามาทำคดี พวกเขานำตัวจตุรอาชามาสอบสวน แต่จำต้องปล่อยตัวไปเนื่องจากขาดหลักฐาน ต่อมาดีแลนและอัลมาไปพบแทดเดียส แบรดลีย์ อดีตนักมายากลผู้ผันตัวมาทำรายการเปิดโปงกล แทดเดียสได้ชมการแสดงครั้งนั้นด้วยและสันนิษฐานว่าจตุรอาชาน่าจะขโมยเงินจริงมาไว้ที่ลาสเวกัสก่อนหน้าการแสดงหลายสัปดาห์ ส่วนเงินในห้องนิรภัยที่ปารีสเป็นธนบัตรปลอมทำจากไนโตรเซลลูโลสที่ติดไฟง่าย ทั้งสามคนไปที่นิวออร์ลีนส์เพื่อชมการแสดงต่อไปของจตุรอาชา โดยครั้งนี้พวกเขาขโมยเงินจากเทสส์เลอร์ไปให้ผู้ชมที่บางส่วนไม่ได้รับความเป็นธรรมจากบริษัทประกันภัยของเทสส์เลอร์ ดีแลนพยายามไล่ตามจตุรอาชาไปแต่ทั้งหมดหนีไปได้ ส่วนเทสส์เลอร์ที่โกรธจัดพบกับแทดเดียสเพื่อจ้างให้เขาแฉกลและทำลายกลุ่มจตุรอาชา ในขณะเดียวกันอัลมาพบว่าจตุรอาชามีความเกี่ยวข้องกับสมาคมโบราณของนักมายากลนามว่า "เนตรภาคี" (The Eye) และพบว่าเมื่อหลายสิบปีก่อน ไลโอเนล ชไรค์ หนึ่งในสมาชิกภาคีเคยถูกแทดเดียสเปิดเผยกล ชไรค์พยายามกอบกู้ชื่อเสียงโดยแสดงกลหนีออกจากตู้นิรภัยที่ถูกทิ้งลงแม่น้ำ แต่เขาหนีออกมาไม่ได้และเสียชีวิต ในตอนนั้นเริ่มมีข้อสงสัยว่าอัลมาอาจจะเป็นจตุรอาชา "คนที่ห้า" ที่คอยให้ความช่วยเหลือทั้งสี่คนอย่างลับ ๆ ระหว่างเตรียมการแสดงในนิวยอร์ก จตุรอาชาถูกเจ้าหน้าที่ตำรวจไล่ล่า ดีแลนและอัลมาขับรถไล่ตามแจ็คไปจนกระทั่งรถของแจ็คพลิกคว่ำและระเบิด ดีแลนเก็บเอกสารของแจ็คซึ่งชี้ไปถึงการแสดงสุดท้ายของจตุรอาชา คือการขโมยเงินจากตู้นิรภัยบริษัทเอลค์ฮอร์น ดีแลน อัลมาและแทดเดียสตามตู้นิรภัยที่ถูกขโมยไปแต่กลับพบว่าภายในมีแต่ลูกโป่ง ส่วนจตุรอาชาแพร่ภาพการแสดงที่ 5 Pointz ในนครนิวยอร์ก เมื่อเห็นว่าจตุรอาชากำลังจะกระโดดลงจากอาคาร ดีแลนได้ใช้ปืนยิง แต่กลับพบว่าจตุรอาชากลายเป็นธนบัตรปลิวว่อนท่ามกลางผู้ชม แต่ธนบัตรดังกล่าวเป็นของปลอม ส่วนธนบัตรของจริงพบในรถของแทดเดียส ทำให้แทดเดียสถูกจับและเชื่อว่าเป็นจตุรอาชา "คนที่ห้า" ต่อมาดีแลนมาเยี่ยมแทดเดียสในคุก แทดเดียสได้อธิบายกลสุดท้ายและเชื่อว่าจตุรอาชา "คนที่ห้า" จะต้องเป็นคนวงใน เมื่อเห็นดีแลนที่อยู่ในคุกด้วยกันออกไปยืนอยู่ข้างนอกคุก แทดเดียสจึงตระหนักว่าจตุรอาชา "คนที่ห้า" ที่แท้จริงคือตัวดีแลนเอง ดีแลนบอกว่าเขาอยากให้แทดเดียสใช้เวลาทั้งชีวิตในคุกเพื่อคิดว่าทำไมจตุรอาชา "คนที่ห้า" คือดีแลน ต่อมาจตุรอาชาและแจ็คที่แกล้งตายในอุบัติเหตุทางรถยนต์ไปพบดีแลน ซึ่งเป็นคนที่ทำให้ทั้งสี่คนมาพบกัน ดีแลนต้อนรับพวกเขาเข้าสู่เนตรภาคี ที่ปงเดซาร์ในปารีส อัลมาพบกับดีแลน ดีแลนบอกเธอว่าเขาเป็นลูกชายของไลโอเนล ชไรค์และวางแผนทั้งหมดเพื่อแก้แค้นให้พ่อ โดยจับแทดเดียสที่เปิดเผยกล ขโมยเงินจากธนาคารปารีสและเทสส์เลอร์ที่ไม่ยอมชดเชยเงินประกันชีวิตและขโมยเงินจากเอลค์ฮอร์นที่ผลิตตู้นิรภัยที่ไม่ได้มาตรฐาน อัลมาฟังเรื่องทั้งหมดและไม่จับกุมดีแลน ทั้งคู่ล็อกกุญแจที่ราวสะพาน ก่อนจะโยนลูกกุญแจลงในแม่น้ำแซนนักแสดงจตุรอาชานักแสดง. จตุรอาชา. - เจสซี ไอเซนเบิร์ก รับบท แดเนียล แอตลาส - เดฟ แฟรนโก รับบท แจ็ค ไวลเดอร์ - วูดดี ฮาร์เรลสัน รับบท เมอร์ริต แมคคินนีย์ - อายลา ฟิชเชอร์ รับบท เฮนลี รีฟส์ตัวละครอื่นตัวละครอื่น. - มาร์ก รัฟฟาโล รับบท ดีแลน โรดส์ - เมลานี โลรองต์ รับบท อัลมา เดรย์ - มอร์แกน ฟรีแมน รับบท แทดเดียส แบรดลีย์ - ไมเคิล เคน รับบท อาร์เธอร์ เทสส์เลอร์การเปิดตัว การเปิดตัว. วันที่ 16 พฤศจิกายน พ.ศ. 2555 ตัวอย่างของภาพยนตร์เรื่องนี้ได้รับการเผยแพร่รางวัล รางวัล. อาชญากลปล้นโลก ได้รับรางวัลพีเพิลส์ช้อยส์อะวอร์ด (People's Choice Awards) สาขาภาพยนตร์ระทึกขวัญยอดเยี่ยม ประจำปี พ.ศ. 2557ภาคต่อ ภาคต่อ. ในเดือนพฤศจิกายน พ.ศ. 2557 เฟซบุ๊กของนักแสดง มาร์ก รัฟฟาโล ได้เปิดเผยชื่อภาพยนตร์ภาคต่อคือ Now You See Me: The Second Act พร้อมทั้งเปิดเผยเรื่องย่อด้วย โดยจอน เอ็ม. ชู จะรับทำหน้าที่ผู้กำกับ มีกำหนดฉายวันที่ 10 มิถุนายน พ.ศ. 2559 ตัวอย่างภาพยนตร์แรกเผยแพร่ในวันที่ 18 พฤศจิกายน พ.ศ. 2558</doc>
