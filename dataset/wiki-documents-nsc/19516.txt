<doc id="19516" url="https://th.wikipedia.org/wiki?curid=19516" title="ดีเฟนส์ออฟดิแอนเชียนส์">ดีเฟนส์ออฟดิแอนเชียนส์ ดีเฟนส์ออฟดิแอนเชียนส์ (; ตัวย่อ: DotA) เป็นฉาก (scenario) ดัดแปลงสำหรับเกมวางแผนเรียลไทม์ และภาคต่อ โดยพัฒนาต่อมาจากแผนที่ "อีออนออฟสไตรฟ์" (Aeon of Strife) ในเกมสตาร์คราฟต์ จุดมุ่งหมายของแต่ละทีมในฉาก คือ การทำลายฐานทัพของฝ่ายตรงข้าม (เรียกว่า แอนเชียนส์) ซึ่งมีการป้องกันอย่างแน่นหนาตรงมุมของแผนที่ โดยผู้เล่นจะได้ควบคุมยูนิตทรงพลัง ที่เรียกว่า "ฮีโร่" ร่วมกับพลพรรคซึ่งถูกควบคุมผ่านปัญญาประดิษฐ์ เรียกว่า "ครีป" (Creep) และจากรูปแบบการเล่นของเกมเล่นตามบทบาท ผู้เล่นจะเลเวลอัพฮีโร่ของตนและใช้ทองเพื่อซื้อไอเท็มระหว่างการเล่น ตัวฉากได้มีการพัฒนาขึ้นจากโปรแกรม "เวิลด์ เอดิเตอร์" ของเกม ก่อนที่มีการอัปเดตเพื่อให้สอดคล้องกับภาคต่อ โฟรเซนโธรน ที่ออกมาในภายหลัง ซึ่งได้มีการพัฒนาต่อมาในหลายรูปแบบจากแนวคิดดั้งเดิม รุ่นที่นิยมมากที่สุดในปัจจุบันคือ โดตาออลสตาส์ (DotA Allstars) ซึ่งในภายหลังได้ย่อเหลือเพียง ดอทเอ หลังการออกเวอร์ชัน 6.68 โดยอยู่ภายใต้การดูแลของผู้สร้างหลายคนในระหว่างการพัฒนาเกม ส่วนผู้พัฒนาคนปัจจุบันเป็นที่รู้จักกันด้วยนามแฝงว่า "ไอซ์ฟร็อก" ผู้มีส่วนพัฒนาเกมมาตั้งแต่ปี พ.ศ. 2548 นับตั้งแต่การเปิดตัว ออลสตาส์ ได้มีการจัดการแข่งขันหลายครั้งทั่วโลก ซึ่งรวมถึงการแข่งอย่างเป็นทางการ บลิซซ์คอน ขอบลิซซาร์ด เอ็นเตอร์เทนเมนต์ และเอเชียนเวิลด์ไซเบอร์เกมส์ รวมทั้งไซเบอร์แอทลีทแอมะเทอร์ (Cyberathlete Amateur) และไซเบอร์เอโวลูชันลีกส์ (CyberEvolution leagues) อีกด้วย Gamasutra ประกาศว่าโดตาน่าจะเป็นฉากม็อดฟรีอย่างไม่เป็นทางการซึ่งได้รับความนิยมมากที่สุดในโลก ปัจจุบัน วาล์วคอร์เปอเรชันได้เปิดตัวเกมภาคต่อ Dota 2รูปแบบการเล่น รูปแบบการเล่น. การเล่น ดีเฟนส์ออฟดิแอนเชียนส์ จะแบ่งผู้เล่นออกเป็นสองทีม เรียกว่า "เซนทิเนล" (Sentinel) และ "สเคิร์จ" (Scourge) ผู้เล่นทางฝั่งเซนทิเนลจะเริ่มต้นจากฐานทัพฝั่งตะวันตกเฉียงใต้ของแผนที่ ส่วนผู้เล่นทางฝั่งสเคิร์จจะเริ่มต้นจากฐานทัพฝั่งตะวันออกเฉียงเหนือ โดยจะมีหอคอยและยูนิตซึ่งถูกส่งออกมาเป็นระลอก คอยเฝ้าเส้นทางหลักที่นำไปสู่ฐานทัพของแต่ละฝ่าย และในใจกลางของฐานทัพจะมี "แอนเชียนส์" ตั้งอยู่ (เวิลด์ทรี [World Tree] ในกรณีของเซนทิเนล; โฟรเซนโธรน [Frozen Throne] ในกรณีของสเคิร์จ) อันเป็นสิ่งปลูกสร้างที่จะต้องถูกทำลายเพื่อที่จะชนะเกม ดีเฟนส์ออฟดิแอนเชียนส์ สามารถมีผู้เล่นได้สูงสุดถึง 10 คน ในการแข่งขันแบบ 5 ต่อ 5 และสล็อตว่างสำหรับกรรมการหรือผู้สังเกตการณ์ ในการแข่งขันมักจะจัดให้ทั้งสองทีมมีผู้เล่นจำนวนเท่ากัน ผู้เล่นแต่ละคนเลือกควบคุมฮีโร่ได้คนละหนึ่งตัว ฮีโร่เป็นยูนิตที่ทรงอำนาจและมีความสามารถอันเป็นเอกลักษณ์ ในออลสตาส์ จำนวนฮีโร่ที่สามารถเลือกควบคุมได้มีทั้งหมด 93 ตัว ซึ่งแต่ละตัวก็มีความสามารถและความได้เปรียบเหนือฮีโร่ตนอื่นไม่เหมือนกัน ฉากดังกล่าวเน้นการเล่นแบบทีมเป็นหลัก ซึ่งเป็นการยากที่ผู้เล่นเพียงคนเดียวจะสามารถชนะได้เพียงลำพังเท่านั้น แต่กระนั้น หากมีเวลาเพียงพอ ฮีโร่เพียงตัวเดียวก็อาจเปลี่ยนแปลงผลของเกมได้โดยไม่ต้องอาศัยทีมช่วย จากการโจมตีกลับฮีโร่ของฝ่ายตรงข้าม เนื่องจากตัวเกมเน้นไปยังการเสริมความแข็งแกร่งให้กับฮีโร่เพียงตัวเดียว ดังนั้นจึงไม่มีการให้ความสนใจกับการบริหารทรัพยากรและการสร้างฐานทัพ อย่างเดียวกับเกมเล่นตามบทบาท ในการสังหารยูนิตที่ถูกควบคุมโดยคอมพิวเตอร์หรือยูนิตป่าจะเพิ่มค่าประสบการณ์ให้กับผู้เล่น และเมื่อผู้เล่นสะสมค่าประสบการณ์ไปจนถึงระดับหนึ่ง ฮีโร่ก็จะได้เลเวลเพิ่มขึ้น ซึ่งเป็นการเพิ่มความแข็งแกร่ง ความเสียหายจากการโจมตี และการอัปเกรดคาถาหรือเวทมนตร์ พร้อมกับที่ผู้เล่นสะสมค่าประสบการณ์ ผู้เล่นยังต้องบริหารทรัพยากรอีกอย่างหนึ่ง คือ ทองคำ อีกด้วย ผู้เล่นจะได้ทองคำจากระบบการต่อสู้ ได้แก่ รายรับจำนวนหนึ่งเป็นระยะ ๆ การสังหารหรือทำลายยูนิต สิ่งปลูกสร้าง และฮีโร่ฝ่ายตรงข้าม จึงได้นำไปสู่เทคนิคการสังหารยูนิตเมื่อ "พลังชีวิตของมันต่ำจนสามารถฆ่าด้วยการโจมตีเพียงครั้งเดียว" ซึ่งถูกเรียกว่า last hitting หรือ last shot ผู้เล่นสามารถใช้ทองของตนเพื่อซื้อไอเท็มเพื่อสร้างความแข็งแกร่งให้กับฮีโร่และได้รับความสามารถเพิ่มเติม ไอเท็มบางอย่างสามารถประกอบกันขึ้นเป็นไอเท็มที่มีอานุภาพมากขึ้นได้ ซึ่งการเลือกซื้อไอเท็มให้เหมาะสมกับฮีโร่ของผู้เล่นนั้นเป็นยุทธวิธีที่สำคัญในฉากดังกล่าวด้วยเช่นกัน ผู้เล่นสามารถเลือกเล่นออลสตาส์ได้หลายโหมด ซึ่งแม่ข่าย (host) เป็นผู้เลือกให้ในตอนเริ่มแมตช์ โหมดของเกมจะกำหนดความยากง่ายของฉากรวมทั้งการกำหนดว่าตนจะเป็นฝ่ายเลือกฮีโร่ให้กับตนเองหรือจะได้แบบสุ่ม โหมดเกมหลายอย่างสามารถเล่นด้วยกันได้ (อย่างเช่น easy และ random) ทำให้รูปแบบการเล่นมีความยืดหยุ่นมากขึ้นการพัฒนา การพัฒนา. วอร์คราฟต์ 3 เป็นเกมในลำดับที่สามของชุดเกมวางแผนเรียลไทม์ของบริษัทบลิซซาร์ด วอร์คราฟต์ นับตั้งแต่เกม เป็นต้นมา บลิซซาร์ดได้บรรจุ "เวิลด์ เอดิเตอร์" เพิ่มในตัวเกมด้วย ทำให้ผู้เล่นสามารถสร้างฉาก หรือเรียกว่า "แผนที่" ให้กับเกมได้ด้วยตนเอง ซึ่งยังสามารถเล่นออนไลน์กับผู้เล่นคนอื่นผ่านทางแบทเทิล.เน็ต ฉากซึ่งสร้างขึ้นใหม่นี้มีตั้งแต่การดัดแปลงสภาพภูมิประเทศเพียงเล็กน้อย และคงรูปแบบการเล่นเหมือนเกมทั่วไป ไปจนถึงการสร้างฉากขึ้นใหม่ทั้งหมด นับตั้งแต่จุดมุ่งหมายของฉาก ยูนิต ไอเท็ม และเหตุการณ์ เหมือนกับดีเฟนส์ออฟดิแอนเชียนส์ ซึ่งบริษัทบลิซซาร์ดเองก็ได้ชี้ว่าฉากดังกล่าวเป็นตัวอย่างจากผลของการใช้เครื่องมือตกแต่งฉากนี้ด้วยเช่นกัน เวอร์ชันแรกของ ดีเฟนส์ออฟดิแอนเชียนส์ เปิดตัวครั้งแรกในปี พ.ศ. 2546 โดยผู้สร้างแผนที่ในชื่อ Eul โดยยึดหลักการจากแผนที่จากเกม สตาร์คราฟต์ ซึ่งเป็นที่รู้จักกันว่า "อีออนออฟสไตรฟ์" แต่ภายหลังการเปิดตัว โฟรเซนโธรน ซึ่งเพิ่มคุณสมบัติใหม่ให้กับเวิลด์ เอดิเตอร์ Eul ไม่ได้อัปเดตฉากต่ออีก ผู้สร้างแผนที่คนอื่นจึงนำมาพัฒนาต่อ โดยเพิ่มฮีโร่ ไอเท็ม และคุณสมบัติใหม่ ในบรรดารูปแบบทั้งหลายของแผนที่โดตาที่ถูกพัฒนาต่อจากฉากของ Eul นั้น รวมไปถึง ออลสตาส์ จากการพัฒนาของสตีฟ ฟีค (นามแฝงว่า กึนโซ) แผนที่ดังกล่าวได้กลายเป็นเวอร์ชันที่ได้รับความนิยมที่สุดในเวลาต่อมา ฟีคได้กล่าวว่า ในระหว่างที่เขากำลังเริ่มพัฒนาออลสตาส์นั้น เขาไม่มีทางรู้เลยว่าตัวเกมจะได้รับความนิยมถึงเพียงนี้ และจากความสำเร็จของรูปแบบเกมที่ปรากฏออกมานี้ ทำให้เขามีแรงบันดาลใจที่จะออกแบบชื่อใหม่กับสิ่งที่เขาคิดว่าจะเป็นแนวเกมใหม่นี้ ฟีคได้เพิ่มระบบตำราให้กับไอเท็ม เพื่อที่จะให้มีการแบ่งลำดับชั้นของไอเท็มเมื่อมันทรงอำนาจมากขึ้น รวมทั้งสร้างบอสของฉาก ซึ่งถูกเรียกว่า โรชาน (Roshan) ตามชื่อลูกโบวลิ่งของเขา เป็นยูนิตซึ่งยากที่จะสังหารลงได้ แม้จะอาศัยผู้เล่นทั้งทีมก็ตาม ฟีคได้ใช้ห้องแชตในแบทเทิล.เน็ต เป็นแหล่งรวมตัวสำหรับผู้เล่นโดตา แต่โดตาออลสตาร์สก็ยังไม่มีไซต์อย่างเป็นทางการสำหรับการพูดคุยและการตั้งแม่ข่าย ผู้นำของแคลนโดตาออลตารส์ ทีดีเอ เสนอให้มีการสร้างเว็บไซต์ขึ้นแทนที่ช่องทางออนไลน์ทั้งหลายที่มักจะได้รับการอัปเดตไม่บ่อยครั้งและการพัฒนาที่ขาดช่วง สมาชิกคนหนึ่งของทีดีเอ สตีฟ "เพนดรากอน" เมสคอน ได้สร้างอดีตไซต์ประชาคมอย่างเป็นทางการ dota-allstars.com เมื่อวันที่ 14 ตุลาคม พ.ศ. 2547 ก่อนหน้าการยุติการให้การมีส่วนร่วมในการพัฒนาแผนที่ ฟีคได้มีส่วนช่วยปรับปรุงฉากให้เหมาะสมก่อนที่จะมอบการควบคุมให้กับผู้พัฒนาคนอื่นภายหลังเวอร์ชัน 6.01 ผู้สร้างคนใหม่ ไอซ์ฟร็อก ได้เพิ่มคุณสมบัติ ฮีโร่ใหม่ และการปรับปรุงแก้ไข การเปิดตัวแต่ละครั้งจะมีเชนจล็อกออกมาด้วย ไอซ์ฟร็อกได้เก็บตัวอยู่ช่วงเวลาหนึ่งและปฏิเสธที่จะให้สัมภาษณ์ใด ๆ มีเพียงหลักฐานเดียวซึ่งบ่งบอกการสร้างของ ไอซ์ฟร็อก คือ บัญชีอีเมลของผู้สร้างฉากบนเว็บไซต์อย่างเป็นทางการ และชื่อซึ่งปรากฏในหน้าจอโหลดแผนที่ของเกมเท่านั้น ปัจจุบัน ไอซ์ฟร็อก ได้มีปฏิสัมพันธ์กับผู้เล่นผ่านทางบล็อกส่วนตัว ที่ซึ่งเขาตอบคำถามทั่วไปเกี่ยวกับเขาและเกี่ยวกับเกม และยังโพสต์ข้อมูลเกี่ยวกับการเปิดตัวแผนที่ในอนาคต รวมทั้งพรีวิวฮีโร่ใหม่และไอเท็มใหม่ ดีเฟนส์ออฟดิแอนเชียนส์ได้รับการเสนอปรับปรุงผ่านทางฟอรัมพูดคุยอย่างเป็นทางการ ผู้ใช้สามารถเสนอแนวคิดสำหรับฮีโร่หรือไอเท็มใหม่ซึ่งบางส่วนจะถูกเพิ่มในแผนที่ด้วย นอกจากนี้ ผู้เล่นยังสามารถแนะนำไอคอน คำอธิบายฮีโร่ และภาพหน้าจอโหลดเข้าฉาก รวมทั้งมีการพิจารณาข้อเสนอแนะการเปลี่ยนแปลงคุณสมบัติฮีโร่หรือไอเท็มที่มีอยู่แล้วอย่างจริงจัง เช่น หลังจากที่ชุมชนพบว่าฮีโรตัวหนึ่งมีพลังมากเกินไป ไอซ์ฟร็อกก็ได้เปลี่ยนแปลงค่าพลังใหม่ภายในเวลาสองสัปดาห์หลังจากการเปิดตัวเวอร์ชันใหม่ของแผนที่ดังกล่าว เวอร์ชันที่ฮีโร่ฝ่ายตรงข้ามถูกควบคุมผ่านปัญญาประดิษฐ์ก็ได้มีการเปิดตัวด้วยเช่นกัน เมสคอนยังคงพัฒนา dota-allstars.com โดยในเดือนเมษายน พ.ศ. 2552 มีสมาชิกลงทะเบียนแล้วกว่า 1.5 ล้านคน และมีผู้เยี่ยมชมอีกมากกว่า 1 ล้านคนต่อเดือน แต่เนื่องจากการขัดกันของผลประโยชน์ ไอซ์ฟร็อก จึงประกาศว่าเขาจะบอยคอต dota-allstars.com และสร้างเว็บไซต์ของตนเองในชื่อ playdota.com ขณะเดียวกันกับการพัฒนาเกมต่อไป เมสคอนได้ยุติ dota-allstars ลงเมื่อวันที่ 22 กรกฎาคม พ.ศ. 2554 โดยให้เหตุผลว่ามีจำนวนผู้เข้าใช้งานลดลงและได้หันไปสนใจ ลีกออฟเลเจนด์ส แทน เนื่องจากฉากเฉพาะของ วอร์คราฟต์ 3 ไม่มีคุณสมบัติที่ออกแบบมาเพื่อปรับปรุงคุณภาพของเกม (เช่น การจับคู่ผู้เล่นที่มีความเร็วอินเทอร์เน็ตใกล้เคียงกัน เป็นต้น) โปรแกรมหลายตัวจึงถูกใช้ในการรักษาระดับของ ดีเฟนส์ออฟดิแอนเชียนส์ เครื่องมือภายนอกปิงตำแหน่งของผู้เล่น และชื่อเกมสามารถถูกตั้งขึ้นเพื่อจำกัดพื้นที่ทางภูมิศาสตร์ แคลนและประชาคมอย่างเช่น ทีดีเอ ซึ่งยังคงรักษากฎและระเบียบอย่างเป็นทางการ รวมทั้งผู้เล่นสามารถถูกเตะออกจากแมตช์ได้ เมื่อถูกประกาศใน "แบนลิสต์"การตอบรับและมรดก การตอบรับและมรดก. ความเป็นที่นิยมของดีเฟนส์ออฟดิแอนเชียนส์ได้เพิ่มขึ้นเมื่อเวลาผ่านไป ใน คอมพิวเตอร์เกมมิงเวิลด์ ส่วนรีวิวแผนที่ใหม่และม็อดใน วอร์คราฟต์ 3 ได้มีการแสดงข้อมูลฉากดังกล่าวในนั้นด้วย นักหนังสือพิมพ์และผู้พัฒนาเกมอย่าง ลุค สมิท ก็ได้เรียกว่าเป็น "ที่สุดของเกมวางแผนเรียลไทม์" ออลสตาส์ได้กลายมาเป็นฉากซึ่งใช้ในการแข่งขันที่สำคัญ โดยเริ่มเปิดตัวครั้งแรกในการแข่งขันบลิซคอนของบริษัทบลิซซาร์ดในปี พ.ศ. 2548 อีกทั้งยังได้ถูกนำแสดงในงานเวิลด์ไซเบอร์เกมส์ที่มาเลเซียและสิงคโปร์ในปีเดียวกัน และเวิลด์ไซเบอร์เกมส์เอเชียนแชมเปียนชิพ โดยเริ่มต้นจากฤดูกาล พ.ศ. 2549 และในการแข่งขันซึ่งได้รับการยอมรับในระดับนานาชาติ เช่น ไซเบอร์แอธลีท แอมะเทอร์ ลีก และไซเบอร์เอโวลูชั่นลีกส์ ก็ได้นำฉากดังกล่าวบรรจุในรายชื่อเกมซึ่งใช้ในการแข่งขันด้วย และยังปรากฏในอิเล็กทรอนิกส์สปอร์ตเวิลด์คัพในปี พ.ศ. 2551 โอเวอร์ พาราดิส ผู้จัดการการแข่งขันอิเล็กทรอนิกส์สปอร์ตเวิลด์คัพ หมายเหตุว่ามีประชาคมในระดับสูงที่คอยสนับสนุนอยู่เบื้องหลังฉากดังกล่าว รวมทั้งการปรากฏทั่วโลก เป็นเหตุผลที่ทำให้เกมได้รับเลือก แต่ส่วนใหญ่แล้ว การแข่งขันแบบแลนได้เป็นส่วนหลักในการเล่นโดยทั่วไป รวมทั้งทัวร์นาเมนต์ในสวีเดนและรัสเซีย อย่างไรก็ตาม เนื่องจากการจัดการแข่งขันระดับแลนทัวร์นาเมนต์และแชมเปียนชิพในทวีปอเมริกาเหนือมีจำนวนไม่มากนัก ทำให้ผู้เล่นหลายทีมต้องสลายตัวไป ฉากดังกล่าวได้รับความนิยมในหลายพื้นที่ของโลก โดยในฟิลิปปินส์และไทย เป็นเกมที่มีผู้เล่นมากพอ ๆ กับ เคาน์เตอร์-สไตรก์ นอกจากนี้ ยังได้รับความนิยมในสวีเดนและกลุ่มประเทศในยุโรปเหนืออีกด้วย ซึ่งเป็นแรงบันดาลใจให้กับเพลง "Vi sitter i Ventrilo och spelar DotA" โดยนักดนตรีชาวสวีเดน เบสส์ฮันเตอร์ ซึ่งเข้าสู่ชาร์ตเพลงยุโรป พ.ศ. 2549 ในลำดับที่ 116 และครองตำแหน่งในชาร์ตหนึ่งในสิบอันดับสุงสุดซิงเกิลเพลงในสวีเดน นอร์เวย์ และฟินแลนด์ ในเดือนมิถุนายน พ.ศ. 2551 มิเชล วัลบริจ ผู้เขียนให้กับ Gamasutra กล่าวว่าโดตา "ดูเหมือนว่าจะเป็นม็อดเกมฟรีและไม่เป็นทางการที่ได้รับความนิยม และเป็นที่กล่าวขานถึงมากที่สุดในโลก" โดยชี้ให้เห็นถึงความเข้มแข็งของประชาคมซึ่งเกิดขึ้นจากเกม นอกจากนี้ เขายังได้กล่าวอีกว่า โดตาเป็นการง่ายสำหรับเกมประชาคมที่จะรักษาไว้ และได้เป็นหนึ่งในจุดแข็งที่สุดของแผนที่ เกม เดมิก็อด ของแก๊สพาวเวอร์เกมส์ ก็ได้มีการยกย่องดีเฟนส์ออฟดิแอนเชียนส์ ว่าได้มีอิทธิพลต่อการสร้างเกมดังกล่าวขึ้น ประกอบกับที่สื่อเกม เกมสปาย ได้หมายเหตุว่า ตัวเกมได้อ้างถึงการพิจารณาเกี่ยวกับความทะเยอทะยานเกี่ยวกับพระเจ้า "เล่นโดตาในชีวิตจริง" Guinsoo ยังได้ดำเนินการประยุกต์ใช้ตัวจักรและบทเรียนที่ได้รับจากดีเฟนส์ออฟดิแอนเชียนส์ในเกม ลีกออฟเลเจนด์ส ของริออตเกมส์ และยังมีเกม "โคลน" ของโดตา ซึ่งรวมไปถึง ฮีโร่ส์ออฟนิวเอิร์ธ ของ เอส 2 เกม บลิซซาร์ดเอ็นเตอร์เทนเมนต์ยังได้พัฒนาฟรีม็อดสำหรับ ใช้ชื่อว่า Blizzard DOTA ซึ่งประกอบด้วยฮีโร่หลากหลายจากแฟรนไชส์บลิซซาร์ดภาคต่อ ภาคต่อ. ในเดือนตุลาคม พ.ศ. 2552 ไอซ์ฟร็อกถูกว่าจ้างโดยวาล์วคอร์เปอเรชัน เป็นผู้นำทีมในโครงการที่เขาอธิบายว่าเป็น "ข่าวดีสำหรับแฟนโดตา" วาล์วยื่นขอใช้ชื่อเครื่องหมายการค้า DotA ในเดือนสิงหาคม พ.ศ. 2553 และDota 2 ได้รับการเปิดตัวอย่างเป็นทางการโดยวาล์วเมื่อเดือนตุลาคม พ.ศ. 2553 นอกจากนี้วาล์วได้อัปเกรดซอร์สเอนจินเพื่อให้รวมไปถึงการจำลองเสื้อผ้าอย่างดี เช่นเดียวกับการปรับปรุงระบบแสง และการพัฒนาสตีมวอร์กส ซึ่งรวมไปถึงการต่อขยายอรรถประโยชน์ให้กว้างขวางขึ้น อย่างเช่น ระบบแนะนำผู้เล่นและระบบฝึกสอน ประเด็นในเรื่องของเครื่องหมายการค้าได้รับการคัดค้านจากบลิซซาร์ดโดยได้ยื่นคำคัดค้านในการใช้ชื่อ DotA ของวาล์ว ประเด็นในข้อพิพาทได้ยุติเมื่อวันที่ 11 พฤษภาคม พ.ศ. 2555 เมื่อวาล์วและบลิซซาร์ดได้บรรลุข้อตกลงร่วมกันโดยบลิซซาร์ดยอมยกสิทธิ์ให้วาล์วใช้ชื่อ DotA และเปลี่ยนชื่อฟรีม็อดจาก Blizzard DOTA เป็น Blizzard All-Stars แทน</doc>
