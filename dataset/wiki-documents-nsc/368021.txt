<doc id="368021" url="https://th.wikipedia.org/wiki?curid=368021" title="กิตติพงษ์ จารุธาณินทร์">กิตติพงษ์ จารุธาณินทร์ กิตติพงษ์ จารุธาณินทร์ เป็นนักสำรวจ นักกฎหมาย และนักเลี้ยงปลาสวยงามที่มีชื่อเสียงชาวไทย เกิดที่อำเภอดุสิต กรุงเทพมหานคร เมื่อปี พ.ศ. 2501 จบการศึกษาจากโรงเรียนปานะพันธุ์วิทยา และคณะนิติศาสตร์ มหาวิทยาลัยรามคำแหง เริ่มเข้าสู่แวดวงปลาและสัตว์น้ำจากการเป็นผู้แนะนำให้บ่อตกปลาต่าง ๆ หาปลาชนิดใหม่ ๆ มาลงเพื่อเพิ่มความน่าสนใจให้แก่ผู้ตก อาทิ ปลาตะพัด (Scleropages formosus), ปลากระโห้ (Catlocarpio siamensis) เป็นต้น และเขียนบทความลงนิตยสารตกปลาและเดินป่าฉบับต่างๆ จากนั้นได้ลงพื้นที่สำรวจปลาน้ำจืดและสัตว์น้ำของไทยอย่างจริง ๆ จัง ๆ เมื่อปี พ.ศ. 2528 โดยเริ่มจากใต้สะพานพระราม 6 นอกจากนี้แล้ว ยังลงพื้นที่สำรวจแหล่งน้ำต่าง ๆ ทั่วประเทศกับทางคณะ เป็นประจำ ราวปีละ 3-4 ครั้ง เช่น ลุ่มแม่น้ำสาละวิน และป่าพรุทางภาคใต้ เป็นต้น กิตติพงษ์ จารุธาณินทร์ ทำงานร่วมกับนักมีนวิทยาหลายคน และได้ค้นพบปลาชนิดใหม่ ๆ ของโลกหลายชนิดที่ได้ถูกตั้งชื่อชนิดเป็นนามสกุลของตัวเอง เช่น ปลากระเบนกิตติพงษ์ (Himantura kittipongi), ปลาค้อถ้ำจารุธาณินทร์ (Schistura jaruthanini) เป็นต้น นอกจากนี้แล้วยังเป็นผู้ที่ส่งตัวอย่างต้นแบบแรก (Holotype) ของปลากระเบนราหูเจ้าพระยา (H. chaophraya) ปลากระเบนน้ำจืดที่มีขนาดใหญ่ที่สุดในโลกให้แก่ ดร.ไทสัน โรเบิร์ตส์ แห่งสถาบันสมิธโซเนียนได้ศึกษาและอนุกรมวิธานออกมาเป็นชื่อวิทยาศาสตร์อย่างในปัจจุบัน และยังเป็นผู้ตั้งชื่อวิทยาศาสตร์ให้แก่ ตะพาบม่านลายพม่า (Chitra vandijki) ในปี ค.ศ. 2002 ในชื่อ Chitra burmanica ด้วย แต่ทว่าด้วยความล่าช้าของข้อมูลทางวิชาการ ทำให้ชื่อนี้ในที่สุดกลายเป็นเพียงชื่อพ้องไป อีกทั้งยังเป็นนักเขียนรับเชิญและเป็นที่ปรึกษาให้กับนิตยสารปลาสวยงามหลายเล่มของไทยด้วย อาทิ Fish Zone, Aquarium Biz เป็นต้น และมีสถานะเป็นสมาชิกกิตติมศักดิ์ของสมาคมอนุรักษ์วาฬและโลมาโลก จากที่เป็นผู้ที่รับซื้อโลมาที่ชาวประมงจับได้มาพยาบาลและฟื้นฟูอาการบาดเจ็บต่างๆ จากการจับหายไปและสุขภาพแข็งแรงขึ้น</doc>
