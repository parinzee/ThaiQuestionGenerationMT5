<doc id="123304" url="https://th.wikipedia.org/wiki?curid=123304" title="โนนิโต โดแนร์">โนนิโต โดแนร์ โนนิโต โดแนร์ () นักมวยสากลชาวอเมริกันเชื้อสายฟิลิปปินส์ เกิดวันที่ 16 พฤศจิกายน ค.ศ. 1982 ที่ ซันโตส ซิตี้ ประเทศฟิลิปปินส์ มีชื่อจริงว่า โนนิโต โดแนร์ จูเนียร์ (Nonito Donaire, Jr) แต่มาเติบโตและใช้ชีวิตอยู่ที่แคลิฟอร์เนีย ประเทศสหรัฐอเมริกา ได้รับการจัดอันดับให้เป็นนักมวยดีที่สุดในโลกเป็นอันดับที่ 4 ในทั้งหมด 10 อันดับ เมื่อปี ค.ศ. 2011 เป็นแชมป์โลก 5 รุ่น โดยเป็นแชมป์โลกมาแล้วในรุ่นฟลายเวท, ซูเปอร์ฟลายเวท, แบนตั้มเวท, ซูเปอร์แบนตั้มเวท และเฟเธอร์เวท โดยชนะนักมวยระดับชั้นแนวหน้าในรุ่นราวเดียวกันมาแล้วหลายคน เช่น เฟอร์นันโด มอนเทียล, วิค ดาร์ชิเนียน, โอมาร์ นาวาเอซ, วลาดิเมียร์ ไซโดเรนโก, วิลเฟรโด วาซเควซ จูเนียร์, เจฟฟรีย์ เมเธบูลา, โตชิอากิ นิชิโอกะ และฮอร์เก้ อาร์เช่ โนนิโต โดแนร์ มีภรรยาที่รักมาก คือ มาเรีย มาร์เชียล โดแนร์ ซึ่งเป็นผู้จัดการส่วนตัวด้วย ทุกครั้งที่ขึ้นเวทีชก โดแนร์จะสวมกางเกงมวยขายาวถึงเข่า และถุงเท้ายาวปิดหน้าแข้งเกือบถึงเข่า สีเดียวกับกางเกง จนเป็นเอกลักษณ์ส่วนตัว โดแนร์มาเสียแชมป์ซูเปอร์แบนตั้มเวทให้กับ กิลเยร์โม ริกอนโดซ์ นักมวยชาวคิวบา เจ้าของเหรียญทองโอลิมปิกถึง 2 สมัย (ซิดนีย์ 2000 และเอเธนส์ 2004) ในการชกล้มแชมป์โลกขององค์กรมวยโลก (WBO) ที่โดแนร์เป็นแชมป์อยู่ กับสมาคมมวยโลก (WBA) ที่ริกอนโดซ์เป็นแชมป์อยู่ ในวันที่ 13 เมษายน ค.ศ. 2013 ที่นิวยอร์กซิตี (ตามเวลาในสหรัฐอเมริกา) โดยแพ้คะแนนไปอย่างเป็นเอกฉันท์ 114-113, 115-112 และ 116-111 ถึงแม้ว่าจะได้นับ 8 ริกอนโดซ์ในยกที่ 10 ก็ตาม โดแนร์ได้แชมป์โลกในรุ่นที่ 5 คือ เฟเธอร์เวท สมาคมมวยโลก (WBA) มาจากการเอาชนะคะแนน ซิมฟีวี เยตวากา แชมป์โลกชาวแอฟริกาใต้ ผู้ซึ่งได้แชมป์โลกมาจากการเอาชนะทีเคโอ คริส จอห์น อดีตเจ้าของตำแหน่งชาวอินโดนีเซีย ในวันที่ 31 พฤษภาคม ค.ศ. 2014 ที่มาเก๊า</doc>
