<doc id="444114" url="https://th.wikipedia.org/wiki?curid=444114" title="อันดับปลาไหลนา">อันดับปลาไหลนา อันดับปลาไหลนา () เป็นอันดับของปลาน้ำจืดและน้ำกร่อยกระดูกแข็งอันดับหนึ่ง ใช้ชื่อวิทยาศาสตร์ว่า Synbranchiformes มีรูปร่างโดยรวมเรียวยาวคล้ายปลาในอันดับปลาไหล (Anguilliformes) หรือปลาไหลแท้ ที่มีขนาดใหญ่กว่าและพบได้ในทะเลด้วย แต่ลำตัวแบนข้างเล็กน้อย เกล็ดมีขนาดเล็ก แบบบางเรียบ หรือบางชนิดไม่มีเกล็ด ขอบปากของขากรรไกรบนเจริญมาจากกระดูกพรีแม็กซิลลา และกระดูกแม็กซิลลา คู่ขนานกันกับกระดูกฮูเมอรัล อาร์คไม่สามารถยืดหดได้ มีฟันบนขากรรไกร และเพดานปาก ไม่มีครีบท้อง ช่องเปิดเหงือกมีขนาดเล็กอยู่ทางด้านล่างของส่วนหัว หรือบริเวณคอหอย มีกระดูกแกนเหงือก 3-4 อัน อาจมีอวัยวะพิเศษช่วยในการหายใจ ครีบเดี่ยวอาจเสื่อมไป หรือมีหนังคลุม อาจมีหรือไม่มีครีบคู่ ไม่มีกระเพาะลม เส้นข้างลำตัวสมบูรณ์ แผ่นหนังหุ้มกระดูกกระพุ้งแก้มเชื่อมต่อกับคอคอด ตามีขนาดเล็ก พบกระจายพันธุ์ตั้งแต่ทวีปแอฟริกาถึงเอเชียตะวันออกเฉียงใต้และที่เกาะบอร์เนียว โดยแบ่งออกได้เป็น 3 วงศ์ คือ- Synbranchidae - Chaudhuriidae - Mastacembelidae เป็นปลาที่มีลำตัวเรียวยาว จึงมักอาศัยอยู่ตามพื้นท้องน้ำด้วยการมุดหรือซุกอยู่ตามโพรงไม้หรือวัสดุต่าง ๆ ใต้น้ำ เป็นปลากินเนื้อเป็นอาหาร กินสัตว์น้ำขนาดเล็กเป็นอาหาร รวมทั้งซากพืช ซากสัตว์ด้วย โดยชนิดที่รู้จักเป็นอย่างดี คือ ปลาไหลนา (Monopterus albus) ที่อยู่ในวงศ์ Synbranchidae</doc>
