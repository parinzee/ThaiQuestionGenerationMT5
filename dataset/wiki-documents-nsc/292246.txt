<doc id="292246" url="https://th.wikipedia.org/wiki?curid=292246" title="วูดโรว์ วิลสัน">วูดโรว์ วิลสัน โทมัส วูดโรว์ วิลสัน () เป็นนักการเมืองและนักวิชาการอเมริกันผู้ดำรงตำแหน่งเป็นประธานาธิบดีคนที่ 28 ของสหรัฐอเมริกา ดำรงตำแหน่งเป็นเวลาสองสมัย ระหว่าง ค.ศ. 1913 ถึง ค.ศ. 1921 เกิดในทอนตัน รัฐเวอร์จิเนีย ก่อนหน้านั้นเคยเป็นผู้ว่าการรัฐนิวเจอร์ซีย์ เป็นนักกฎหมาย เป็นอาจารย์สอนวิชารัฐศาสตร์ที่มหาวิทยาลัยพรินซตัน เคยเป็นประธานสภามหาวิทยาลัยพรินซตันระหว่าง ค.ศ. 1902 ถึง 1910 วูดโรว์ วิลสันจบปริญญาเอกด้านรัฐศาสตร์จากมหาวิทยาลัยจอห์น ฮอปกินส์ ลงสมัครรับเลือกตั้งเป็นประธานาธิบดีสังกัดพรรคเดโมแครต โดยเอาชนะวิลเลียม เอช. ทัฟต์ และทีโอดอร์ รูสเวลต์ จากพรรครีพับลิกัน ที่พ่ายแพ้เพราะคะแนนเสียงของพรรคแบ่งออกเป็นสองฝ่าย หลังจากเข้าดำรงตำแหน่งประธานาธิบดีในสมัยที่สองในปี ค.ศ. 1916 ได้ไม่นาน ในเดือนเมษายน ค.ศ. 1917 เขาได้นำสหรัฐอเมริกาซึ่งประกาศตัวเป็นกลางมาตลอดต้นสงครามโลกครั้งที่หนึ่ง เข้าร่วมสงคราม หลังจากพบว่ารัฐบาลเยอรมนีได้เสนอตัวเป็นพันธมิตรทางการทหารกับเม็กซิโกเพื่อต่อต้านสหรัฐ และเริ่มใช้เรือดำน้ำโจมตีเรือสินค้าของสหรัฐ วูดโรว์ วิลสันได้รับรางวัลโนเบลสาขาสันติภาพในปี ค.ศ. 1919 เป็นบิดาของ แวลลอม วิลสัน</doc>
