<doc id="747024" url="https://th.wikipedia.org/wiki?curid=747024" title="สัตว์มหัศจรรย์และถิ่นที่อยู่ (ภาพยนตร์)">สัตว์มหัศจรรย์และถิ่นที่อยู่ (ภาพยนตร์) สัตว์มหัศจรรย์และถิ่นที่อยู่ () เป็นภาพยนตร์จินตนิมิต กำกับโดยเดวิด เยตส์ ร่วมอำนวยการสร้างและเขียนบทโดยเจ. เค. โรว์ลิง โดยอิงจากหนังสือที่มีชื่อเดียวกันที่เธอเป็นผู้เขียนเอง ภาพยนตร์เรื่องนี้มีเนื้อเรื่องที่แยกออกมาจากภาพยนตร์ชุด แฮร์รี่ พอตเตอร์ นำแสดงโดยเอดดี เรดเมย์น, แคทเธอริน วอเตอร์สตัน, อลิสัน ซูดอล, แดน ฟ็อกเลอร์, ซามันทา มอร์ตัน, เอซรา มิลเลอร์, เฟธ วูด-แบลกโรฟ, เจนน์ เมอร์เรย์, โคลิน ฟาร์เรล, จอน วอยต์และรอน เพิร์ลแมน สัตว์มหัศจรรย์และถิ่นที่อยู่ เข้าฉายที่ประเทศสหรัฐอเมริกาเมื่อวันที่ 18 พฤศจิกายน ค.ศ. 2016 ด้วยระบบ 3D และ ไอแมกซ์ 3Dเรื่องย่อ เรื่องย่อ. ที่ยุโรป เกิดเหตุสังหารมือปราบมารจำนวนมาก สื่อของชุมชนผู้วิเศษได้รายงานถึงเหตุการณ์ดังกล่าวและเหตุโจมตีอื่น ๆ โดยเป็นฝีมือของเกลเลิร์ต กรินเดลวัลด์ พ่อมดฝ่ายมืด ในปี ค.ศ. 1926 นิวท์ สคามันเดอร์ นักสัตว์วิเศษวิทยาชาวอังกฤษเดินทางมาที่สหรัฐอเมริกา เพื่อไปยังรัฐแอริโซนา เขาพบกับแมรี ลู แบร์โบน มักเกิ้ลผู้เป็นหัวหน้ากลุ่มการกุศลเซเลมที่สองที่เชื่อว่าผู้วิเศษมีอยู่จริงและเป็นอันตราย ระหว่างนั้น นิฟเฟลอร์ สัตว์วิเศษในกระเป๋าของนิวท์ได้หลุดออกมา ทำให้เขาต้องตามจับแต่พลาดสลับกระเป๋ากับเจคอบ โควัลสกี มักเกิ้ลผู้มีความใฝ่ฝันอยากเปิดร้านขายขนมปัง นิวท์ถูกทินา โกลด์สตีน อดีตมือปราบมารที่เห็นเหตุการณ์ทั้งหมดจับตัวและพาไปยังสภาเวทมนตร์แห่งสหรัฐอเมริกา (MACUSA) ขณะเดียวกัน เจคอบที่ถือกระเป๋าของนิวท์ไปถูกเมิร์ตแลป สัตว์วิเศษชนิดหนึ่งในกระเป๋าทำร้ายและทำให้สัตว์วิเศษตัวอื่น ๆ หลุดออกมา นิวท์และทินาตามมาพบเจคอบและพาไปที่อะพาร์ตเมนต์ของทินาที่อาศัยอยู่กับควีนนี โกลด์สตีน น้องสาว นิวท์พาเจคอบเข้าไปในกระเป๋าซึ่งภายในมีสัตว์วิเศษจำนวนมาก หนึ่งในนั้นคือออบสคูรัส พลังด้านมืดซึ่งสถิตอยู่ในตัวผู้วิเศษที่เป็นเด็กที่พยายามปิดกั้นพลังของตัวเอง นิวท์และเจคอบช่วยกันจับสัตว์วิเศษที่หนีออกจากกระเป๋าได้หลายตัวก่อนจะถูกเจ้าหน้าที่ของ MACUSA จับตัวได้เพราะเชื่อว่ามีสัตว์วิเศษตัวหนึ่งฆ่าวุฒิสมาชิกเฮนรี ชอว์ จูเนียร์ MACUSA มีความเห็นให้ทำลายกระเป๋าของนิวท์และลบความจำของเจคอบ หลังถูกเพอร์ซิวัล เกรฟส์ ผู้อำนวยการความปลอดภัยด้านเวทมนตร์ไต่สวน นิวท์และทินาถูกตัดสินประหารชีวิตเนื่องจากเชื่อว่าสนับสนุนกรินเดลวัลด์ แต่นิวท์สะเดาะห์กุญแจมือได้และพาทินาหลบหนี ทั้งสองพบกับควีนนีและเจคอบที่ตามมาช่วย ทั้งสี่คนไปที่บาร์เพื่อพบนาร์แล็กเพื่อหาที่อยู่ของสัตว์วิเศษตัวสุดท้ายที่ยังไม่ถูกจับ ก่อนที่ทั้งสี่คนจะจับสัตว์วิเศษตัวนั้นได้สำเร็จ ในขณะเดียวกัน เกรฟส์ไปพบครีเดนซ์ แบร์โบน เพื่อเสนอว่าจะช่วยเขาจากแมรี ลู แม่เลี้ยงที่ชอบทำร้ายเขาและจะสอนเวทมนตร์ให้ โดยแลกกับการให้ครีเดนซ์ตามหาออบสคูรัส เมื่อแมรี ลูพบว่าครีเดนซ์มีไม้กายสิทธิ์ซึ่งที่จริงเป็นของโมเดสตี น้องสาว เธอพยายามจะลงโทษโมเดสตี แต่ถูกออบสคูรัสฆ่าตาย เกรฟส์มาที่บ้านแบร์โบนและบอกครีเดนซ์ว่าเขาเป็นสควิบ (ผู้สืบเชื้อสายจากผู้วิเศษแต่ไม่มีพลังเวทมนตร์) และปฏิเสธจะสอนเวทมนตร์ให้ ทำให้ครีเดนซ์โกรธมากที่เกรฟส์ผิดสัญญา เขาเปิดเผยว่าที่จริงแล้วตนมีพลังออบสคูรัสและปลดปล่อยพลังออกไปทั่วเมือง นิวท์ตามไปพบครีเดนซ์ที่หลบอยู่ใต้สถานีรถไฟใต้ดินแต่ถูกเกรฟส์ทำร้าย ทินาตามมาช่วยนิวท์และเกลี้ยกล่อมให้ครีเดนซ์สงบสติอารมณ์ มือปราบมารของ MACUSA ตามมาถึงและทำลายออบสคูรัส แต่มีชิ้นส่วนหนึ่งหลุดรอดไปได้ เกรฟส์เปิดเผยว่าตนต้องการใช้ออบสคูรัสเพื่อเปิดโปงชุมชนผู้วิเศษ เขาโจมตีมือปราบมารหลายคนก่อนจะถูกจับโดยสัตว์วิเศษของนิวท์ เกรฟส์ถูกเปิดโปงว่าเป็นกรินเดลวัลด์ปลอมตัวมาและถูกคุมตัวออกไป เซราฟินา พิกเควอรี ประธาน MACUSA กล่าวว่ามักเกิ้ลรู้ถึงชุมชนผู้วิเศษแล้ว แต่นิวท์เสนอให้ใช้ธันเดอร์เบิร์ด สัตว์วิเศษของเขาสร้างฝนเพื่อลบความจำมักเกิ้ลทุกคนในเมือง พร้อม ๆ กับที่ MACUSA ใช้คาถาฟื้นฟูเมืองที่เสียหาย ควีนนีจูบลาเจคอบที่ออกไปยืนตากฝนเพื่อให้ตัวเองถูกลบความจำ ด้านนิวท์กลับไปอังกฤษเพื่อเขียนหนังสือสัตว์วิเศษให้เสร็จ แต่สัญญากับทินาว่าจะกลับมาหา โดยก่อนจะกลับอังกฤษ นิวท์สลับกระเป๋ากับเจคอบเพื่อให้เขามีทุนไปเปิดร้านขายขนมปัง ภาพยนตร์จบลงเมื่อควีนนีมาหาเจคอบที่ร้านนักแสดงนักแสดง. - เอดดี เรดเมย์น รับบท นิวท์ สคามันเดอร์ - แคทเธอริน วอเตอร์สตัน รับบท พอร์เพนตินา "ทินา" โกลด์สตีน - แดน ฟ็อกเลอร์ รับบท เจคอบ โควัลสกี - อลิสัน ซูดอล รับบท ควีนนี โกลด์สตีน - โคลิน ฟาร์เรล รับบท เพอร์ซิวัล เกรฟส์ - คาร์เมน เอจอโก รับบท เซราฟินา พิกเควอรี - เอซรา มิลเลอร์ รับบท ครีเดนซ์ แบร์โบน - ซามันทา มอร์ตัน รับบท แมรี ลู แบร์โบน - รอน เพิร์ลแมน รับบท นาร์แล็ก - จอน วอยต์ รับบท เฮนรี ชอว์ ซีเนียร์ - เฟธ วูด-แบลกโรฟ รับบท โมเดสตี แบร์โบน - เจนน์ เมอร์เรย์ รับบท แชสทิตี แบร์โบน - จอห์นนี เดปป์ รับบท เกลเลิร์ต กรินเดลวัลด์รางวัล รางวัล. สัตว์มหัศจรรย์และถิ่นที่อยู่ ได้รับรางวัล- รางวัลออสการ์ ครั้งที่ 89 (ค.ศ. 2017) สาขาออกแบบเครื่องแต่งกายยอดเยี่ยม - รางวัลแบฟตา ครั้งที่ 70 (ค.ศ. 2017) สาขาออกแบบการอำนวยการสร้างยอดเยี่ยม - เอ็มไพร์อะวอดส์ ครั้งที่ 22 (ค.ศ. 2017)- สาขานักแสดงชายยอดเยี่ยม (เอดดี เรดเมย์น) - สาขาออกแบบเครื่องแต่งกายยอดเยี่ยม - สาขา Best Make-Up and Hairstyling - สาขาออกแบบการอำนวยการสร้างยอดเยี่ยม - อีฟนิงสแตนดาร์ดบริติชฟิล์มอะวอดส์ สาขาตัดต่อยอดเยี่ยม - พีเพิลส์ชอยส์อะวอดส์ ครั้งที่ 43 (ค.ศ. 2017) สาขา Favorite Year-End Blockbuster - รางวัลแซทเทิร์น ครั้งที่ 43 (ค.ศ. 2017) สาขาออกแบบเครื่องแต่งกายยอดเยี่ยมภาคต่อ ภาคต่อ. ในเดือนตุลาคม ค.ศ. 2014 วอร์เนอร์บราเธอร์สประกาศว่าภาพยนตร์เรื่องนี้จะเป็นภาคแรกของชุดภาพยนตร์ไตรภาค โดยภาค 2 จะออกฉายในวันที่ 16 พฤศจิกายน ค.ศ. 2018 และภาค 3 ในวันที่ 20 พฤศจิกายน ค.ศ. 2020 ต่อมาเมื่อเดือนกรกฎาคม ค.ศ. 2016 เดวิด เยตส์ ผู้กำกับภาพยนตร์ ได้ให้สัมภาษณ์ว่าโรว์ลิ่งได้เขียนบทภาพยนตร์ภาค 2 เสร็จแล้ว และมีแนวคิดสำหรับภาพยนตร์ภาค 3 แล้ว ตุลาคม ค.ศ. 2016 โรว์ลิ่งให้สัมภาษณ์ยืนยันว่าภาพยนตร์ชุดนี้จะมีทั้งหมด 5 ภาค พฤศจิกายน ค.ศ. 2016 มีข่าวยืนยันว่าจอห์นนี เดปป์ จะกลับมารับบทเกลเลิร์ต กรินเดลวัลด์ ในภาพยนตร์ภาคต่อ เมษายน ค.ศ. 2017 มีข่าวยืนยันว่าจู๊ด ลอว์ จะมารับบทอัลบัส ดัมเบิลดอร์ ในช่วงที่ยังเป็นศาสตราจารย์วิชาแปลงร่างที่ฮอกวอตส์ ภาพยนตร์ภาค 2 จะเดินเรื่องในประเทศอังกฤษและปารีส โดยเริ่มถ่ายทำในเดือนกรกฎาคม ค.ศ. 2017</doc>
